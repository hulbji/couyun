祝英臺近
雙調七十七字，前段八句三仄韻，後段八句四仄韻
程垓
墜紅輕　濃綠潤　深院又春晚　睡起懨懨　無語小妝懶　可堪三月風光　五更魂夢　又都被
仄平平句中中仄句中仄中平仄韻中仄平平句中中中中仄韻中中中仄平平句中平中仄句中中仄讀
杜鵑催趲
中平中仄韻
怎消遣　人道愁與春歸　春歸愁未斷　閒倚銀屏　羞怕淚痕滿　斷腸沈水重熏　瑤琴閒理　奈依舊
仄中仄韻中中中仄平平句中中中中仄韻中仄平平句中中中平仄韻仄中中仄平平句中平中仄句中中中讀
夜寒人遠
中平中仄韻

格二
雙調七十七字，前後段各八句、四仄韻
史達祖
柳枝愁　桃葉恨　前事怕重記　紅藥開時　新夢又溱洧　此情老去須休　春風多事　便老去
仄平平句平仄仄句平仄仄平仄韻平仄平平句平仄仄平仄韻仄平仄仄平平句平平平仄韻仄仄仄讀
越難回避
仄平平仄韻
阻幽會　應念偷翦酴醾　柔條暗縈繫　節物移人　春草更憔悴　可堪竹院題詩　蘚階聽雨　寸心外
仄平仄韻平仄平仄平平句平平仄平仄韻仄仄平平句平仄仄平仄韻仄平仄仄平平句仄平仄仄句仄平仄讀
安愁無地
平平平仄韻

格三
雙調七十七字，前段八句三仄韻，後段八句五仄韻
韓淲
館娃宮　採香徑　范蠡五湖側　子夜吳歌　聲緩不須拍　崇桃積李花間　芳洲綠遍　更冉冉
仄平平句仄平仄句仄仄仄平仄韻仄仄平平句平仄仄平仄韻平平仄仄平平句平平仄仄句仄仄仄讀
柳絲無力
仄平平仄韻
試思憶　老去一片身心　辜負好春色　古往今來　時序惱行客　去年今日山中　如何知得　却又在
仄平仄韻仄仄仄仄平平句平仄仄平仄韻仄仄平平句平仄仄平仄韻仄平平仄平平句平平平仄韻仄仄仄讀
他鄉寒食
平平平仄韻

格四
雙調七十七字，前段八句四仄韻，後段八句五仄韻
張炎
水痕深　花信足　寂寞溪南樹　轉首清陰　芳事頓如許　不知多少消魂　夜來風雨　猶夢到
仄平平句平仄仄句仄仄平平仄韻仄仄平平句平仄仄平仄韻仄平平仄平平句仄平平仄韻平仄仄讀
斷紅流處
仄平平仄韻
最無據　長年息影空山　愁入庾郎句　玉老田荒　心事已遲暮　幾回聽得啼鵑　不如歸去　終不似
仄平仄韻平平仄仄平平句平仄仄平仄韻仄仄平平句平仄仄平仄韻仄平仄仄平平句仄平平仄韻平仄仄讀
舊時鸚鵡
仄平平仄韻

格五
雙調七十七字，前後段各八句、四仄韻
劉過
笑天涯　還倦客　欲起病無力　風雨春歸　一日近一日　看人結束春衫　前呵騎馬　腰劍上
仄平平句平仄仄韻仄仄仄平仄韻平仄平平句仄仄仄仄仄韻仄平仄仄平平句平平平仄句平仄仄讀
隴西平策
仄平平仄韻
鬢粉白　只可歸去家山　無田種瓜得　空抱遺書　憔悴小樓側　杜鵑不管人愁　月明枝上　直啼到
仄仄仄韻仄仄平仄平平句平平仄平仄韻平仄平平句平仄仄平仄韻仄平仄仄平平句仄平平仄句仄平仄讀
枕邊相覓
仄平平仄韻

格六
雙調七十七字，前段八句四仄韻，後段八句五仄韻
辛棄疾
寶釵分　桃葉渡　煙柳暗南浦　陌上層樓　十日九風雨　斷腸點點飛紅　都無人管　倩誰喚
仄平平句平仄仄韻平仄仄平仄韻仄仄平平句仄仄仄平仄韻仄平仄仄平平句平平平仄句仄平仄讀
流鶯聲住
平平平仄韻
鬢邊覷　試把花卜歸期　纔簪又重數　羅帳燈昏　哽咽夢中語　是他春帶愁來　春歸何處　却不解
仄平仄韻仄仄平仄平平句平平仄平仄韻平仄平平句仄仄仄平仄韻仄平平仄平平句平平平仄韻仄仄仄讀
帶將愁去
仄平平仄韻

格七
雙調七十七字，前後段各八句、五仄韻
岳珂
澹煙橫　層霧斂　勝概分雄占　月下鳴榔　風急怒濤颭　關河無限清愁　不堪臨鑒　正霜鬢
仄平平句平仄仄韻仄仄平平仄韻仄仄平平句平仄仄平仄韻平平平仄平平句仄平平仄韻仄平仄讀
秋風塵染
平平平仄韻
漫登覽　極目萬里沙場　事業頻看劍　古往今來　南北限天塹　倚樓誰弄新聲　重城正掩　歷歷數
仄平仄韻仄仄仄仄平平句仄仄平平仄韻仄仄平平句平仄仄平仄韻仄平平仄平平句平平仄仄韻仄仄仄讀
西州更點
平平平仄韻

格八
雙調七十七字，前段八句三平韻，後段八句四平韻
陳允平
待春來　春又到　花底自徘徊　春淺花遲　攜酒為花催　可堪碧小紅微　黃輕紫豔　東風外
仄平平句平仄仄句平仄仄平平韻平仄平平句平仄仄平平韻仄平仄仄平平句平平仄仄句平平仄讀
妝點池臺
平仄平平韻
且銜杯　無奈年少心情　看花能幾回　春自年年　花自為春開　是他春為花愁　花因春瘦　花殘後
仄平平韻平仄平仄平平句仄平平仄平韻平仄平平句平仄仄平平韻仄平平仄平平句平平平仄句平平仄讀
人未歸來
平仄平平韻

