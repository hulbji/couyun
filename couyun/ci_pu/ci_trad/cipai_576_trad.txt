芰荷香
雙調九十八字，前段十句六平韻，後段十句五平韻
万俟咏
小瀟湘　正天影倒碧　波面容光　水仙朝罷　間列綠蓋紅幢　吹風細雨　蕩十頃　浥浥清香
仄平平韻仄平中仄仄句中仄平平韻仄平平仄句仄中中仄平平韻中平中仄句仄中中讀中仄平平韻
人在水晶中央　霜綃霧縠　襟袂收凉
中中中中平平韻中平仄仄句中仄平平韻
款放輕舟鬧紅裏　有蜻蜓點水　交頸鴛鴦　翠陰密處　曾覓相並青房　晚霞散綺　泛遠淨　一葉鳴榔
中仄平平仄中仄句仄中平中仄句平仄平平韻中平中仄句中中中仄平平韻中平中仄句仄中中讀中仄平平韻
擬去儘促雕觴　歌雲未斷　月上飛梁
中中仄仄平平韻平平仄仄句仄仄平平韻

格二
雙調九十七字，前段十句六平韻，後段十句五平韻
趙彥端
燕初歸　正春陰暗淡　客意淒迷　玉觴無味　晚花雨退凝脂　多情細柳　對沈腰　渾不勝衣
仄平平韻仄平平仄仄句仄仄平平韻仄平平仄句仄平仄仄平平韻平平仄仄句仄仄平讀平仄平平韻
別袖忍見離披　江南陌上　強半紅飛
仄仄仄仄平平韻平平仄仄句平仄平平韻
樂事從今一夢　縱錦囊空在　金椀誰揮　舞裙歌扇　故應閒鎖幽閨　練江詩就　算檥舟　寧不相思
仄仄平平仄仄句仄仄平平仄句平仄平平韻仄平平仄句仄平平仄平平韻仄平平仄句仄仄平讀平仄平平韻
腸斷莫訴離杯　青雲路穩　白首心期
平仄仄仄平平韻平平仄仄句仄仄平平韻

