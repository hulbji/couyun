千秋歲
雙調七十一字，前後段各八句、五仄韻
秦觀
柳邊沙外　城郭輕寒退　花影亂　鶯聲碎　飄零疏酒盞　離別寬衣帶　人不見　碧雲暮合空相對
中平中仄韻中仄平平仄韻中中仄句平平仄韻中平平仄仄句平仄平平仄韻平中仄句中平中仄平平仄韻
憶昔西池會　鴛鷺同飛蓋　攜手處　今誰在　日邊清夢斷　鏡裏朱顏改　春去也　落紅萬點愁如海
中仄平平仄韻中仄平平仄韻中中仄句平平仄韻中平平仄仄句中仄平平仄韻平中仄句中平中仄平平仄韻

格二
雙調七十一字，前後段各八句、六仄韻
周紫芝
小春時候　晴日吳山秀　霜尚淺　梅先透　波翻醽醁醆　霧滿芙蓉繡　持壽酒　仙娥特地回雙袖
仄平平仄韻平仄平平仄韻平仄仄句平平仄韻平平平仄仄句仄仄平平仄韻平仄仄韻平平仄仄平平仄韻
試問春多少　恩入芝蘭厚　松不老　山長久　星占南極遠　家是椒房舊　君一笑　金鑾看取人歸後
仄仄平平仄韻平仄平平仄韻平仄仄句平平仄韻平平平仄仄句平仄平平仄韻平仄仄韻平平仄仄平平仄韻

格三
雙調七十一字，前後段各八句、七仄韻
石孝友
金風玉宇　庭院新經雨　香有露　清無暑　溪光搖幾席　嵐翠橫尊俎　烘笑語　佳時聊復鄉人聚
平平仄仄韻平仄平平仄韻平仄仄韻平平仄韻平平平仄仄句平仄平平仄韻平仄仄韻平平平仄平平仄韻
門外荷花浦　秋到花無數　紅膾鯉　青浮醑　何妨文字飲　更得江山助　從此去　蒲輪入佐中興主
平仄平平仄韻平仄平平仄韻平仄仄韻平平仄韻平平平仄仄句仄仄平平仄韻平仄仄韻平平仄仄平平仄韻

格四
雙調七十一字，前段八句五仄韻，後段八句六仄韻
葉夢得
雨聲蕭瑟　初到梧桐響　人不寐　秋襟爽　低簷燈黯淡　畫幕風來往　誰共賞　依稀記得船篷上
仄平平仄句平仄平平仄韻平仄仄句平平仄韻平平平仄仄句仄仄平平仄韻平仄仄韻平平仄仄平平仄韻
拍岸浮輕浪　水闊菰蒲長　向別浦　收橫網　緣蓑衝暝色　艇子搖雙槳　君莫忘　此情猶是當時唱
仄仄平平仄韻仄仄平平仄韻仄仄仄句平平仄韻仄平平仄仄句仄仄平平仄韻平仄仄韻仄平平仄平平仄韻

格五
雙調七十一字，前後段各八句、四仄韻
晁補之
玉京仙侶　同受琅函結　風雨隔　塵埃絕　霞觴翻手破　閬苑花前別　鵬翼斂　人間泛梗無由歇
仄平平仄句平仄平平仄韻平仄仄句平平仄韻平平平仄仄句仄仄平平仄韻平仄仄句平平仄仄平平仄韻
豈憶山中酒　還共溪邊月　愁悶火　時間滅　何妨心似水　莫遣頭如雪　春近也　江南雁識歸時節
仄仄平平仄句平仄平平仄韻平仄仄句平平仄韻平平平仄仄句仄仄平平仄韻平仄仄句平平仄仄平平仄韻

格六
雙調七十二字，前段七句五仄韻，後段八句五仄韻
歐陽修
數聲鶗鴂　又報芳菲歇　惜春更把殘紅折　雨輕風色暴　梅子青時節　永豐柳　無人盡日飛花雪
中平中仄韻中仄平平仄韻中平中仄平平仄韻中平平仄仄句中仄平平仄韻中中仄句中平仄仄平平仄韻
莫把幺絃撥　怨極絃能說　天不老　情難絕　心似雙絲網　中有千千結　夜過也　東窗未白孤燈滅
中仄平平仄韻中仄平平仄韻中仄仄句平平仄韻中中平中仄句中仄平平仄韻中仄仄句平平仄仄平平仄韻

格七
雙調七十二字，前段七句六仄韻，後段八句六仄韻
葉夢得
曉煙溪畔　曾記東風面　化工更與重裁翦　額黃明豔粉　不共妖紅軟　凝露臉　多情正是當時見
仄平平仄韻平仄平平仄韻仄平仄仄平平仄韻仄平平仄仄句仄仄平平仄韻平仄仄韻平平仄仄平平仄韻
誰向滄波岸　特地移閒館　情一縷　愁千點　煩君搜妙語　為我催清燕　須細看　紛紛亂蕊空凡豔
平仄平平仄韻仄仄平平仄韻平仄仄句平平仄韻平平平仄仄句仄仄平平仄韻平仄仄韻平平仄仄平平仄韻

格八
雙調七十二字，前段七句五仄韻，後段八句四仄韻
《梅苑》無名氏
臘殘春近　江上梅開粉　一枝漏泄東君信　壽陽妝面靚　姑射冰姿瑩　似淺杏　清香試與分明認
仄平平仄韻平仄平平仄韻仄平仄仄平平仄韻仄平平仄仄句平仄平平仄韻仄仄仄句平平仄仄平平仄韻
只恐霜侵破　又怕風吹損　待折取　還不忍　莫將花上貌　來點多情鬢　凝睇久　行人立馬成遺恨
仄仄平平仄句仄仄平平仄韻仄仄仄句平仄仄韻仄平平仄仄句平仄平平仄韻平仄仄句平平仄仄平平仄韻

