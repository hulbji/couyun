雪梅香
雙調九十四字，前段九句四平韻，後段十一句五平韻
柳永
景蕭索　危樓獨立面晴空　動悲秋情緒　當時宋玉應同　漁市孤煙裊寒碧　水邨殘葉舞愁紅
仄平仄句平平中仄仄平平韻仄平平平仄句中平仄仄平平韻平仄中平仄平仄句仄平平仄仄平平韻
楚天闊　浪浸斜陽　千里溶溶
中平仄句仄仄平平句中仄平平韻
臨風　想佳麗　別後愁顏　鎮斂眉峰　可惜當年　頓乖雨跡雲蹤　雅態妍姿正歡洽　落花流水忽西東
平平韻仄平仄句仄仄平平句仄仄平平韻中仄平平句仄平仄仄平平韻中仄平平仄平仄句仄平平仄仄平平韻
無憀意　盡把相思　分付征鴻
平平仄句仄仄平平句中仄平平韻

格二
雙調九十四字，前段九句四平韻，後段十句四平韻
《梅苑》無名氏
歲將暮　雲帆風卷正淒凉　見梅花呈瑞　素英澹薄含芳　千片逞姿向江國　一枝無力倚鄰牆
仄平仄句平平平仄仄平平韻仄平平平仄句仄平仄仄平平韻平仄仄平仄平仄句仄平平仄仄平平韻
凝眸望　昨夜前邨　雅態難忘
平平仄句仄仄平平句仄仄平平韻
爭妍鬭鮮潔　皓彩寒輝　冷豔清香　姑射真人　更兼傅粉容光　梁苑奇才動佳句　漢宮嬌態學嚴妝
平平仄平仄句仄仄平平句仄仄平平韻平仄平平句仄平仄仄平平韻平仄平平仄平仄句仄平平仄仄平平韻
無憀恨　獨對光輝　別岸垂楊
平平仄句仄仄平平句仄仄平平韻

