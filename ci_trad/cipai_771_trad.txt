五綵結同心
雙調一百十一字，前後段各九句、四平韻
趙彥端
人間塵斷　雨外風回　凉波自泛仙槎　非郭還非埜　閒鶯燕　時傍笑語清佳　銅壺花漏長如線
平平平仄句仄仄平平句平平仄仄平平韻平仄平平仄句平平仄讀平仄仄仄平平韻平平平仄平平仄句
金鋪碎　香暖檐牙　誰知道　東園五畝　種成國豔天葩
平平仄讀平仄平平韻平平仄讀平平仄仄句仄平仄仄平平韻
主人漢家龍種　正翩翩迥立　雪紵烏紗　歌舞承平舊　圍紅袖　詩興自寫春華　未知三斗朝天去
仄平仄平平仄句仄平平仄仄句仄仄平平韻平仄平平仄句平平仄讀平仄仄仄平平韻仄平平仄平平仄句
定何似　鴻寶丹砂　且一醉　朱顏相慶　共看玉井浮花
仄平仄讀平仄平平韻仄仄仄讀平平平仄句仄平仄仄平平韻

格二
雙調一百十一字，前段九句五仄韻，後段九句六仄韻
《樂府雅詞》無名氏
珠簾垂戶　金索懸窗　家接浣紗溪路　相見桐陰下　一鈎月　恰在鳳凰棲處　素瓊碾就宮腰小
平平平仄韻平仄平平句平仄仄平平仄韻平仄平平仄句仄平仄讀仄仄仄平平仄韻仄平仄仄平平仄句
花枝裊　盈盈嬌步　新妝淺　滿腮紅雪　綽約片雲欲度
平平仄讀平平平仄韻平平仄讀仄平平仄句仄仄仄平仄仄韻
塵寰豈能留住　唯只愁化作　彩雲飛去　蟬翼衫兒薄　冰肌瑩　輕罩一團香霧　彩箋巧綴相思苦
平平仄平平仄韻平仄平仄仄句仄平平仄韻平仄平平仄句平平仄讀平仄仄平平仄韻仄平仄仄平平仄韻
脈脈動　憐才心緒　好作箇　秦樓活計　要待吹簫伴侶
仄仄仄讀平平平仄韻仄仄仄讀平平仄仄句仄仄平平仄仄韻

