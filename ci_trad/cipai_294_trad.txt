小重山
雙調五十八字，前後段各四句、四平韻
薛昭蘊
春到長門春草青　玉階華露滴　月朧明　東風吹斷玉簫聲　宮漏促　簾外曉啼鶯
中仄平平中仄平韻中平平仄仄讀仄平平韻中平中仄仄平平韻中中仄讀中仄仄平平韻
愁起夢難成　紅妝流宿淚　不勝情　手挼裙帶繞花行　思君切　羅幌暗塵生
中仄仄平平韻中平平仄仄讀仄平平韻中平中仄仄平平韻中中仄讀中仄仄平平韻

格二
雙調六十字，前後段各五句、四平韻
趙長卿
一夜中庭拂翠條　碧紗窗外雨　長凉飆　潮來漲水恰平橋　添清景　疏韻響　入芭蕉
仄仄平平仄仄平韻仄平平仄仄讀仄平平韻平平仄仄仄平平韻平平仄句平仄仄讀仄平平韻
坐久篆香消　多情人去後　信音遙　即今消瘦沈郎腰　悲秋切　虛過了　可憐宵
仄仄仄平平韻平平平仄仄讀仄平平韻仄平平仄仄平平韻平平仄句平仄仄讀仄平平韻

格三
雙調五十七字，前後段各四句、四平韻
《梅苑》無名氏
不是蛾兒不是酥　化工應道也難摹　花兒清瘦影兒孤　多情處　時有暗香浮
仄仄平平仄仄平韻仄平平仄仄平平韻平平平仄仄平平韻平平仄讀平仄仄平平韻
試問玉肌膚　夜來霜雪重　怕寒無　一枝欲寄洞庭姝　可惜許　祇有雁銜蘆
仄仄仄平平韻仄平平仄仄讀仄平平韻仄平仄仄仄平平韻仄仄仄讀仄仄仄平平韻

格四
雙調五十八字，前後段各四句、四仄韻
黃子行
一點斜陽紅欲滴　白鷗飛不盡　楚天碧　漁歌聲斷晚風急　攬蘆花　飛雪滿林濕
仄仄平平平仄仄韻仄平平仄仄讀仄平仄韻平平平仄仄平仄韻仄平平讀平仄仄平仄韻
孤館百憂集　家山千里遠　夢難覓　江湖風月好收拾　故溪雲　深處著蓑笠
平仄仄平仄韻平平平仄仄讀仄平仄韻平平平仄仄平仄韻仄平平讀平仄仄平仄韻

