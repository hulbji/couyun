晝錦堂
雙調一百二字，前段十句四平韻，後段十一句五平韻
周邦彥
雨洗桃花　風飄柳絮　日日飛滿雕檐　懊惱一春幽恨　盡屬眉尖　愁聞雙飛新燕語　更堪孤枕宿酲忺
中仄平平句平平仄仄句中中平仄平平韻仄仄中平平仄句中仄平平韻中中中中平中仄句中平中仄仄平平韻
雲鬟亂　獨步畫堂　輕風暗觸珠簾
平平仄句中仄中平句平平仄仄平平韻
多厭　靜晝永　瓊戶悄　香銷金獸慵添　自與蕭郎別後　事事俱嫌　短歌新曲無心理　鳳簫龍管不曾拈
平平韻中仄仄句平仄仄句中平中仄平平韻仄仄平平中仄句仄仄平平韻中平中仄平平仄句中平中仄仄平平韻
空惆悵　長是每年三月　病酒懨懨
平平仄句平仄中平中仄句中仄平平韻

格二
雙調一百二字，前段十句四平韻，後段十一句兩叶韻四平韻
蔣捷
染柳煙消　敲菰雨斷　歷歷猶寄斜陽　掩冉玉妃芳袂　擁出靈場　倩他鴛鴦來寄語　駐君舴艋亦何妨
仄仄平平句平平仄仄句仄仄平仄平平韻仄仄仄平平仄句仄仄平平韻仄平平平平仄仄句仄平仄仄仄平平韻
漁榔靜　獨奏棹歌　邀妃試酌清觴
平平仄句仄仄仄平句平平仄仄平平韻
湖上　雲漸暝　秋浩蕩　鮮風支盡蟬糧　贈我非環非佩　萬斛生香　半蝸茅屋歸炊影　數螺苔石壓波光
平仄叶平仄仄句平仄仄叶平平平仄平平韻仄仄平平平仄句仄仄平平韻仄平平仄平平仄句仄平平仄仄平平韻
鴛鴦笑　何似且留雙檝　翠隱紅藏
平平仄句平仄仄平平仄句仄仄平平韻

格三
雙調一百二字，前段十句四平韻，後段十一句五平韻
宋自遜
荷葉龜遊　庭皋鶴舞　應是秋滿淮涯　昨夜將星明處　彷彿峨眉　干戈已淨銀河淡　塵沙不動翠煙微
平仄平平句平平仄仄句平仄平仄平平韻仄仄仄平平仄句仄仄平平韻平平仄仄平平仄句平平仄仄仄平平韻
邦人道　半月中秋　當歌不飲何為
平平仄句仄仄平平句平平仄仄平平韻
誰知　心事遠　但感慨登臨　白羽頻揮　恨不明朝出塞　獵獵旌旗　文南一矢澶淵勁　夔門三箭武關奇
平平韻平仄仄句仄仄仄平平句仄仄平平韻仄仄平平仄仄句仄仄平平韻平平仄仄平平仄句平平平仄仄平平韻
挑燈看　龍吼傳家舊劍　曾斬吳曦
平平仄句平仄平平仄仄句平仄平平韻

格四
雙調一百二字，前段十句四平韻，後段十一句五平韻
孫惟信
薄袖禁寒　輕妝媚晚　落梅庭院春妍　映戶盈盈　回倩笑　整花鈿　柳裁雲翦腰支小　鳳盤鴉聳髻鬟偏
仄仄平平句平平仄仄句仄平平仄平平韻仄仄平平句平仄仄讀仄平平韻仄平平仄平平仄句仄平平仄仄平平韻
東風裏　香步翠搖　藍橋那日因緣
平平仄句平仄仄平句平平仄仄平平韻
嬋娟　流慧盻　渾當了　匆匆密愛深憐　夢過闌干　猶認冷月秋千　杏梢空鬧相思眼　燕翎難繫斷腸箋
平平韻平仄仄句平仄仄句平平仄仄平平韻仄仄平平句平仄仄仄平平韻仄平平仄平平仄句仄平平仄仄平平韻
銀屏下　爭信有人　真箇病也天天
平平仄句平仄仄平句平仄仄仄平平韻

格五
雙調一百二字，前段十句五仄韻，後段十一句七仄韻
陳允平
上苑寒收　西塍雨散　東風是處花柳　步錦籠紗　依舊五陵臺沼　繡簾珠箔金翠裊　瑣窗雕檻青紅鬭
仄仄平平句平平仄仄句平平仄仄平仄韻仄仄平平句平仄仄平平仄韻仄平平仄平仄仄句仄平平仄平平仄韻
頻回首　茶竈酒壚　前度幾番攜手
平平仄韻平仄仄平句平仄仄平平仄韻
知否　人漸老　嗟眼為花狂　肩為詩瘦　喚醒鄉心　無奈數聲啼鳥　秉燭清遊嫌夜短　采香新意輸年少
平仄韻平仄仄韻平仄仄平平句平仄平仄韻仄仄平平句平仄仄平平仄韻仄仄平平平仄仄句仄平平仄平平仄韻
歸來好　且趁故園池閣　綠陰芳草
平平仄韻仄仄仄平平仄句仄平平仄韻

