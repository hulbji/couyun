黃鶯兒
雙調九十六字，前段十句四仄韻，後段十句五仄韻
柳永
園林晴晝春誰主　暖律潛催　幽谷暄和　黃鸝翩翩　乍遷芳樹　觀露濕縷金衣　葉映如簧語
中平平仄平平仄韻中仄平平句平仄平平句中中平平句中中平仄韻平仄仄仄平平句仄仄平平仄韻
曉來枝上綿蠻　似把芳心　深意低訴
仄平平仄平平句仄仄平平句平仄平仄韻
無據　乍出暖煙來　又趁遊蜂去　恣狂蹤跡　兩兩相呼　終朝霧吟風舞　當上苑柳濃時　別館花深處
平仄韻仄仄仄平平句仄仄平平仄韻仄平平中句仄仄平平句平平中中平仄韻平仄仄仄平平句仄仄平平仄韻
此際海燕偏饒　都把韶光與
仄中中仄平平句中仄平平仄韻

格二
雙調九十七字，前段九句四仄韻，後段十句五仄韻
晁補之
南園佳致偏宜暑　兩兩三三　修篁新筍出初齊　猗猗過簷侵戶　聽亂點芰荷風　細灑梧桐雨
平平平仄平平仄韻仄仄平平句平平平仄仄平平句平平仄平平仄韻平仄仄仄平平句仄仄平平仄韻
午餘簾影參差　遠樹蟬聲　幽夢殘處
仄平平仄平平句仄仄平平句平仄平仄韻
凝竚　既往盡成空　蹔過何曾住　算人間事　豈足追思　依依夢中情緒　觀數點茗浮花　一縷香縈炷
平仄韻仄仄仄平平句仄仄平平仄韻仄平平仄句仄仄平平句平平仄平平仄韻平仄仄仄平平句仄仄平平仄韻
怪來人道陶潛　做得羲皇侶
仄平平仄平平句仄仄平平仄韻

格三
雙調九十五字，前段九句四仄韻，後段十句五仄韻
《梅苑》無名氏
香梢勻蕊先回暖　點點胭脂　輕襯紅苞　隱映疏篁　紅翠相間　方瑞雪乍晴時　愛日初添線
平平平仄平平仄韻仄仄平平句平仄平平句仄仄平平句平仄平仄韻平仄仄仄平平句仄仄平平仄韻
五雲樓上遙看　似睹溪邊　仙子妝面
仄平平仄平平句仄仄平平句平仄平仄韻
堪羨　影轉玉枝斜　豔拂朝霞淺　就中妖嬈　獨得芬芳　偏教容易開遍　又報一陽時　不似鶯聲喚
平仄韻仄仄仄平平句仄仄平平仄韻仄平平平句仄仄平平句平平平仄平仄韻仄仄仄平平句仄仄平平仄韻
肯與桃臉爭春　靚笑群芳晚
仄仄平仄平平句仄仄平平仄韻

