雙頭蓮
雙調一百三字，前段十三句三仄韻，後段十二句五仄韻
周邦彥
一抹殘霞　幾行新雁　天染斷紅　雲迷陣影　隱約望中　點破晚空澄碧　助秋色　門掩西風
仄仄平平句仄平平仄句平仄仄平句平平仄仄句仄仄仄平句仄仄仄平平仄韻仄平仄韻平仄平平句
橋橫斜照　青翼未來　濃塵自起　咫尺鳳幃　合有人相識
平平平仄句平仄仄平句平平仄仄句仄仄仄平句仄仄平平仄韻
歎乖隔　知甚時恣與　同攜歡適　度曲傳觴　並韉飛轡　綺陌畫堂連夕　樓頭千里　帳底三更
仄平仄韻平仄平仄仄句平平平仄韻仄仄平平句仄平平仄句仄仄仄平平仄韻平平平仄句仄仄平平句
盡堪淚滴　怎生向　總無聊　但只聽消息
仄平仄仄韻仄平仄句仄平平句仄仄仄平仄韻

格二
雙調一百字，前段十句六仄韻，後段十句五仄韻
陸游
華鬢星星　驚壯志成虛　此身如寄　蕭條病驥　向暗裏　消盡當年豪氣　夢斷故國山川　隔重重煙水
中仄平平句平仄仄平平句仄平平仄韻中平仄仄韻仄仄仄讀平仄平平平仄韻仄仄中仄中平句仄平平平仄韻
身萬里　舊社凋零　青門俊遊誰記
平中仄韻仄仄平平句平平仄平平仄韻
盡道錦裏繁華　歎官閒晝永　柴荊添睡　清愁自醉　念此際　付與何人心事　縱有楚柁吳檣
中仄仄仄平平句仄平平仄仄句平平平仄韻平平仄仄韻仄仄仄讀仄仄平平平仄韻仄仄仄仄平平句
知何時東逝　空悵望　鱠美菰香　秋風又起
中平平平仄韻平仄仄句仄仄平平句平平中仄韻

格三
雙調一百字，前段十一句六仄韻，後段十句六仄韻
陸游
風卷征塵　堪歎處　青驄正搖金轡　客襟貯淚　漫萬點如血　憑誰持寄　竚想豔態幽情　壓江南佳麗
平仄平平句平仄仄句平平仄平平仄韻仄平仄仄韻仄仄仄平仄句平平平仄韻仄仄仄仄平平句仄平平平仄韻
春正媚　怎忍長亭　匆匆頓分連理
平仄仄韻仄仄平平句平平仄平平仄韻
目斷淡日平蕪　望煙濃樹遠　微茫如薺　悲歡夢裏　奈倦客　又是關河千里　最苦唱徹驪歌
仄仄仄仄平平句仄平平仄仄句平平平仄韻平平仄仄韻仄仄仄讀仄仄平平平仄韻仄仄仄仄平平句
重遲留無計　何限事　待與丁寧　行時已醉
平平平平仄韻平仄仄韻仄仄平平句平平仄仄韻

格四
雙調一百字，前後段各十句、四仄韻
《梅苑》無名氏
觸目庭臺　當歲晚凋殘　恁時方見　瓊英細蕊　似美玉碾就　輕冰裁翦　暗想蜂蝶不知　有清香為援
仄仄平平句平仄仄平平句仄平平仄韻平平仄仄句仄仄仄仄仄句平平平仄韻仄仄平仄仄平句仄平平平仄韻
深疑是　傅粉酡顏　何殊壽陽妝面
平平仄讀仄仄平平句平平仄平平仄韻
惟恐易落難留　仗何人巧把　名詞褒羨　狂風橫雨　枉墜落　細蕊紛紛千片　異日結實成陰
平仄仄仄平平句仄平平仄仄句平平平仄韻平平仄仄句仄仄仄讀仄仄平平平仄韻仄仄仄仄平平句
托稱殊非淺　調鼎鼐　試作和羹　佳名方顯
仄平平平仄韻平仄仄句仄仄平平句平平平仄韻

