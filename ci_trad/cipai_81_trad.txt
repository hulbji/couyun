生查子
雙調四十字，前後段各四句、兩仄韻
韓偓
侍女動妝奩　故故驚人睡　那知本未眠　背面偷垂淚
中中中中中句中仄平平仄韻中中仄中平句中仄平平仄韻
懶卸鳳頭釵　羞入鴛鴦被　時復見殘燈　和煙墜金穗
中中中中平句中仄平平仄韻中仄仄平平句中中中平仄韻

格二
雙調四十字，前段四句兩仄韻，後段四句三仄韻
劉侍讀
深秋更漏長　滴盡銀臺燭　獨步出幽閨　月晃波澄綠
平平平仄平句仄仄平平仄韻仄仄仄平平句仄仄平平仄韻
芰荷風乍觸　一對鴛鴦宿　虛掉玉釵驚　驚起還相續
仄平平仄仄韻仄仄平平仄韻平仄仄平平句平仄平平仄韻

格三
雙調四十一字，前段四句兩仄韻，後段五句三仄韻
牛希濟
春山煙欲收　天澹星稀少　殘月臉邊明　別淚臨清曉
平平平仄平句平仄平平仄韻平仄仄平平句仄仄平平仄韻
語已多　情未了　回首猶重道　記得綠羅裙　處處憐芳草
仄中平句平中仄韻平仄平平仄韻仄仄仄平平句仄仄平平仄韻

格四
雙調四十二字，前後段各四句、兩仄韻
孫光憲
暖日策花驄　嚲鞚垂楊陌　芳草惹煙青　落絮隨風白
仄仄仄平平句仄仄平平仄韻平仄仄平平句仄仄平平仄韻
誰家繡轂動香塵　隱映神仙客　狂煞玉鞭郎　咫尺音容隔
平平仄仄仄平平句仄仄平平仄韻平仄仄平平句仄仄平平仄韻

格五
雙調四十二字，前後段各五句、三仄韻
張泌
相見稀　喜相見　相見還相遠　檀畫荔枝紅　金蔓蜻蜓軟
平仄平句仄平仄韻平仄平平仄韻平仄仄平平句平仄平平仄韻
魚雁疏　芳信斷　花落庭陰晚　可惜玉肌膚　消瘦成慵懶
平仄平句平仄仄韻平仄平平仄韻仄仄仄平平句平仄平平仄韻

