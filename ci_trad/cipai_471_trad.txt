惜紅衣
雙調八十八字，前段十句六仄韻，後段九句六仄韻
姜夔
枕簟邀凉　琴書換日　睡餘無力　細灑冰泉　並刀破甘碧　牆頭喚酒　誰問訊　城南詩客　岑寂
仄仄平平句平平仄仄韻仄平平仄韻中仄平平句平平仄平仄韻平平仄仄句中中中讀平中平仄韻平仄韻
高樹晚蟬　說西風消息
中仄中平句中平平平仄韻
虹梁水陌　魚浪吹香　紅衣半狼籍　維舟試望故國　渺天北　可惜柳邊沙外　不共美人遊歷
平平仄仄韻中仄平平句平平仄平仄韻平平中仄仄仄韻仄平仄韻中仄仄平平仄句中仄中平平仄韻
問甚時同賦　三十六陂秋色
仄中平平仄句平仄中平平仄韻

格二
雙調八十九字，前段十句六仄韻，後段九句六仄韻
李萊老
笛送西泠　帆過杜曲　晝陰芳綠　門巷清風　還尋故人書屋　蒼華髮冷　笑瘦影　相看如竹
仄仄平平句平平仄仄韻仄平平仄韻平仄平平句平平仄平平仄韻平平仄仄句仄仄仄讀平平平仄韻
幽谷　煙樹曉鶯　訴經年愁獨
平仄韻平仄仄平句仄平平平仄韻
殘陽古木　書畫歸船　匆匆又南北　蘋洲鷗鷺素熟　舊盟續　甚日浩歌招隱　聽雨弁陽同宿
平平仄仄韻平仄平平句平平仄平仄韻平平平仄仄仄韻仄平仄韻仄仄仄平平仄句仄仄仄平平仄韻
料重來時候　香蕩幾灣紅玉
仄平平平仄句平仄仄平平仄韻

格三
雙調八十八字，前段九句四仄韻，後段九句五仄韻
吳文英
鷺老秋絲　蘋愁暮雪　鬢那不白　倒柳移栽　如今暗溪碧　烏衣細語傷伴　惹茸紅　曾約南陌
仄仄平平句平平仄仄句仄平仄仄韻仄仄平平句平平仄平仄韻平平仄仄平仄句仄平平讀平仄平仄韻
前度劉郎　尋流花蹤跡
平仄平平句平平平平仄韻
朱樓水側　雪面波光　汀蓮沁顏色　當時醉近繡箔　夜吟寂　三十六磯重到　清夢冷雲南北
平平仄仄韻仄仄平平句平平仄平仄韻平平仄仄仄仄句仄平仄韻平仄仄平平仄句平仄仄平平仄韻
買釣舟溪上　應有煙蓑相識
仄仄平平仄句平仄平平平仄韻

格四
雙調八十八字，前段十句五仄韻，後段九句四仄韻
張炎
兩翦秋痕　平分水影　炯然冰潔　未識新愁　眉心倩人貼　無端醉裏　添一笑　柔花盈睫　癡絕
仄仄平平句平平仄仄句仄平平仄韻仄仄平平句平平仄平仄韻平平仄仄句平仄仄讀平平平仄韻平仄韻
不解送情　倚銀屏斜瞥
仄仄仄平句仄平平平仄韻
長歌短舞　換羽移宮　飄飄步回雪　扶嬌倚扇　欲把豔懷說　舊日杜郎重到　只慮空江桃葉
平平仄仄句仄仄平平句平平仄平仄韻平平仄仄句仄仄仄平仄韻仄仄仄平平仄句仄仄平平平仄韻
但數峰猶在　如傍那家風月
仄仄平平仄句平仄仄平平仄韻

